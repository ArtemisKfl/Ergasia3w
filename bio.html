<main class="window">
    <h1>Press Biography</h1>
    O Έιμπελ Μακόνεν Τεσφάγιε (αγγλικά: Abel Makkonen Tesfaye, γεννήθηκε 16 Φεβρουαρίου 1990), γνωστός με το καλλιτεχνικό ψευδώνυμο The Weeknd είναι Καναδός τραγουδιστής, στιχουργός και παραγωγός. Έχει βοηθήσει να επεκταθεί η R&B μουσική με το να ενσωματώσει την ίντι και την ηλεκτρονική μουσική. Η δουλειά του έχει κατηγοριοποιηθεί ως εναλλακτική R&B.
    Ο Τεσφάγιε ξεκίνησε την μουσική καριέρα του ανεβάζοντας ανώνυμα μουσική του το 2009 στο YouTube. Το 2011 συνίδρυσε την δισκογραφική εταιρεία XO και δημοσίευσε τα mixtape House Of Balloons, Thursday και Echoes Of Silence. Έναν χρόνο αργότερα, τα κομμάτια των mixtape αναδημοσιεύτηκαν σε ένα άλμπουμ που ονομάστηκε Trilogy (τριλογία). Ο Weeknd κυκλοφόρησε το πρώτο του στούντιο άλμπουμ Kiss Land το 2013, το οποίο έφτασε νούμερο δύο στο Billboard 200. Συνέχισε με τα άλμπουμ Beauty Behind The Madness (2015), Starboy (2016), After Hours (2020) και Dawn FM (2022). Επίσης, έχει κυκλορήσει ένα extended play με τον τίτλο My Dear Melancholy (2018).
    Παράλληλα, ο Τεσφάγιε έχει ασχοληθεί με την υποκριτική, αρχικά με αφορμή τα βίντεο κλιπ και τις παραστάσεις του. Αργότερα, εμφανίστηκε στην ταινία Άκοπο Διαμάντι (2019), ενώ συνδημιούργησε και πρωταγωνίστησε στη δραματική σειρά The Idol (2023).
    Ο Τεσφάγιε έχει κερδίσει 4 Βραβεία Γκράμι, 20 Μουσικά Βραβεία Billboard, 6 Αμερικάνικα Μουσικά Βραβεία, 15 Βραβεία Juno, 2 Βραβεία MTV VMAs, ένα Βραβείο Λάτιν Γκράμι ενώ έχει προταθεί για Βραβείο Όσκαρ και Βραβείο Έμμυ Ζώνης Υψηλής Τηλεθέασης. Έχει πουλήσει πάνω από 75 εκατομμύρια αντίτυπα κάνοντας τον έναν από τους καλλιτέχνες με τις περισσότερες πωλήσεις, ενώ έχει σημειώσει πολλά ρεκόρ σε υπηρεσίες ροής μουσικής και το Billboard.     
</main>